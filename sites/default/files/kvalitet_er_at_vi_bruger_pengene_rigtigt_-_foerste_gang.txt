Altinget | Sundhed - Kvalitet er, at vi bruger pengene rigtigt - første gang  
Kvalitet er, at vi bruger pengene rigtigt - første gang 
2. maj 2012 kl. 22:44 
KRONIK: Regeringen og Danske Regioner vil sætte en ny dagsorden, hvor kvalitet 
bliver prioriteret på lige fod med kvantitet til gavn for både patienter, 
medarbejdere og økonomien. Læs her hvordan. 
PRINTKOMMENTARER (0)Share on facebookShare on emailShare on favorites| More 
Sharing ServicesFlere Der er kort sagt brug for at sætte en ny dagsorden. En 
dagsorden, der kan håndtere krydspresset mellem, at der på den ene side kommer 
flere patienter i det danske sundhedsvæsen - pga. at vi bliver flere ældre, og 
at vi hele tiden kan behandle mere, og på den anden side, at sundhedsvæsenet 
ikke kan vokse så hurtigt, som vi har været vant til. Astrid Krag (SF) & Bent 
Hansen (S) 
Minister for sundhed og forbyggelse & Formand for Danske Regioner Af Astrid Krag 
(SF) og Bent Hansen (S)
Minister for sundhed og forbyggelse & Formand for Danske Regioner.
Den økonomiske krise udfordrer os alle til at gøre tingene på nye måder. Det 
giver os en anledning til at stille skarpt på, om vi bruger ressourcerne bedst 
muligt i vores sundhedsvæsen. Det danske sundhedsvæsen leverer generelt 
behandling af en god kvalitet og med kort ventetid for patienten. Vi kan være 
stolte af vores sundhedsvæsen, og personalet yder hver dag en kæmpe indsats. 
Når det er sagt, så må vi også erkende, at vores sundhedsvæsen har udviklet sig 
i en retning, hvor kvantitet nogle gange skygger for kvalitet. Vi har bygget et 
system op, hvor aktivitet er et mål i sig selv, og hvor fokus har ligget på at 
få gennemført så mange behandlinger som muligt - og ikke på kvalitet. Og på den 
front har sundhedsvæsenet leveret varen. ´
Aktiviteten og produktiviteten er vokset dramatisk. Alene fra 2005 til 2010 er 
aktiviteten øget med 35 pct. Det dækker jo over den positive historie, at en 
masse ekstra patienter har modtaget behandling. Vi ved alt om, hvor mange 
patienter der er blevet behandling, hvor mange undersøgelser de har fået, og 
hvad det har kostet.
Til gengæld ved vi ikke, om vi har fået nok sundhed for pengene. Vi ved ikke nok 
om kvaliteten - om vi leverer det, der gavner patienten mest. For to 
indlæggelser af den samme patient i det samme forløb er ikke dobbelt så godt, 
hvis det skyldes, at patienten bliver unødvendigt genindlagt på grund af 
manglende opfølgning efter udskrivning. 
Når al aktivitet tæller på bundlinjen, risikerer patienterne i værste fald at få 
flere undersøgelser, end der reelt er behov for. Samtidig har det nuværende 
system betydet, at det har kunnet betale sig at prioritere patienter med simple 
åreknuder frem for patienter med meget komplicerede sygdomme og større behov for 
behandling og pleje.
Hvis man udelukkende belønner sygehusene for antallet af behandlinger, risikerer 
man at tilsidesætte kvaliteten. Regionerne har kæmpet, og det hårdtarbejdende 
personale har nedbragt ventetiderne. Det er naturligvis godt. Men styringen og 
incitamenterne i sygehusvæsenet i det sidste årti har fokuseret for entydigt på 
mere aktivitet frem for mere af den rette aktivitet. 
Der er kort sagt brug for at sætte en ny dagsorden. En dagsorden, der kan 
håndtere krydspresset mellem, at der på den ene side kommer flere patienter i 
det danske sundhedsvæsen - pga. at vi bliver flere ældre, og at vi hele tiden 
kan behandle mere, og på den anden side at sundhedsvæsenet ikke kan vokse så 
hurtigt, som vi har været vant til. Der er ikke plads til en vækst i aktiviteten 
på 35 pct. over de næste fem år. Hvis det skal lykkes, kræver det, at vi gør 
tingene på en ny måde. 
Der er behov for at prioritere kvaliteten højere i det danske sundhedsvæsen og 
lade kvalitet gå hånd i hånd med kvantitet. Vi skal fastholde fokus på at 
forbedre produktiviteten og arbejdstilrettelæggelsen, men vi skal koble det med 
et klart fokus på kvalitet - på, hvad der gavner patienterne. 
Regeringen og regionerne vil samarbejde om at sætte kvalitet i fokus i det 
danske sundhedsvæsen. Det kræver, at vi fokuserer - ikke bare på at bruge penge 
- men på at bruge hver eneste krone bedst muligt, så både patienter og 
medarbejderne kan mærke det. Vi skal bruge pengene rigtigt første gang. Og vi 
skal sætte ind på tre områder for at nå derhen: incitamenter, viden og 
samarbejde. Og vi sætter fart på nu.
For det første skal der være incitament til at bruge pengene rigtigt første 
gang. Regeringen har derfor sammen med bl.a. Danske Regioner nedsat et udvalg, 
der skal kulegrave incitamenterne og strukturer i sundhedsvæsenet. Incitamenter 
skal pege i den rigtige retning, i patienternes retning. Vi skal prioritere den 
forebyggende indsats og understøtte en sund livsstil, så vi kan håndtere det 
stigende antal kronikere. 
Vi skal være bedre til at inddrage patienterne i deres egen behandling, så 
sygdom ikke udvikler sig. Og så skal vi sikre bedre samarbejde på tværs af fag- 
og myndighedsgrænser, så patienten ikke falder mellem to stole. Vi skal indrette 
incitamenterne, så de tilskynder til effektivitet og kvalitet, til at sikre 
behandling til tiden, til at undgå unødige indlæggelser og til at sikre 
sammenhæng i patientforløbet. Og så skal vi prioritere de mest syge patienter 
først. 
For det andet skal vi opbygge systematisk viden om, hvordan vi skal bruge 
pengene for at få den bedste behandling til patienterne. Fra start til slut i 
patientforløbet. På tværs af landet skal fagfolk være enige om, hvad der er god 
kvalitet og den rigtige behandling, så der ikke er forskel på kvaliteten i 
behandlingen på tværs af landet. 
Derfor er vi gået i gang med at udvikle såkaldte nationale kliniske 
retningslinjer. Retningslinjerne skal beskrive, hvad der er god klinisk praksis 
i patientforløbet, og hvilken behandling der giver den bedste kvalitet. Og 
samtidig skal vi også bruge vores sundhedsdata bedre, når vi udvikler 
kvaliteten. Vores sundhedssektor er et af de bedst dokumenterede velfærdsområder 
ikke bare i Danmark, men i hele verden. Men det er meningsløst bare at 
registrere uden at bruge data til noget. Derfor skal vi bruge vores viden langt 
mere offensivt. Vi skal sætte mål for bedre kvalitet. Vi skal basere vores 
patientbehandling på viden om effekt. Både når vi laver retningslinjer, når vi 
prioriterer, og når vi tilrettelægger forløb. Det er et område med stort 
potentiale, men det kræver samarbejde - og det kræver også vilje til at tage et 
opgør med, at alting ikke er lige godt. Der er ikke råd til at opfinde den dybe 
tallerken hver gang.
For det tredje skal vi samarbejde bedre på tværs af stat, regioner og kommuner. 
Mange års fokus på aktivitet har også forplantet sig til vores samarbejdsformer. 
Men patienterne bliver taberne, hvis der ikke er sammenhæng i patientforløbet. 
Hvis der ikke er nogen, der tager over efter endt sygehusbehandling. Kvalitet er 
sammenhæng, og kvalitet er samarbejde. Og hverken regioner, kommuner eller 
staten kan indføre mere kvalitet i sundhedsvæsnet alene. 
Derfor har regeringen igangsat en evaluering af kommunalreformen. På 
sundhedsområdet er et formål netop at give vores samarbejde et servicetjek. Vi 
skal arbejde bedre sammen, hvis patienterne virkelig skal kunne mærke forskel. 
Vi beder hele tiden de ansatte i sundhedsvæsnet om at forbedre samarbejdet. Men 
det er på tide, at politikere og ledere i det danske sundhedsvæsen tager deres 
egen medicin og går foran med et tæt samarbejde. I stedet for at bekymre os så 
meget om, hvem der løser opgaven, skal vi hellere bekymre os om at få opgaven 
løst.
Vi har et godt udgangspunkt i det danske sundhedsvæsen. Et godt afsæt for at 
sætte en ny dagsorden. En unik mulighed for at løfte kvaliteten i det danske 
sundhedsvæsen ved at sætte faglighed og kvalitet forrest i patientforløbet. Det 
kræver samarbejde, og det kræver en fælles indsats. Men vi har slet ikke råd til 
at lade være. For dårlig kvalitet koster. Hver gang. 
 Tilbage til forsiden Læs og skriv kommentar til denne artikel (0)© Altinget.dk 
2000-2012 